<h2>Závěr</h2>
<p>Smartphone iPhone 5c je od dob iPhonu 3GS první model od Applu, který na vás přes velmi solidní kvalitu konstrukce neudělá dojem telefonu top třídy. Kdybyste si měli vybrat mezi plastovým a&nbsp;hliníkovým iPhonem se stejnou výbavou, který si koupíte? Odpověď je u&nbsp;většiny uživatelů jasná, proto Apple tuto možnost volby (koupi loňského iPhonu 5) ve svých oficiálních prodejních kanálech z&nbsp;preventivního důvodu již nenabízí.</p>
<p>Kdyby ještě před představením nekolovaly zvěsti o&nbsp;tom, jak bude iPhone 5c levný, veřejnost by se možná na telefon dívala úplně jinak. Bez očekávání nižší cenovky by totiž neexistovalo zklamání z&nbsp;ceny naprosto přestřelené (v oficiálním Apple Storu od 14 790 Kč za 16GB verzi). Nemůžeme se proto ubránit pocitu, že plastový iPhone 5c je vlastně nucený downgrade někdejší top třídy, ale s&nbsp;nepatřičně prémiovou cenou.</p>
<p>Z&nbsp;praktického i&nbsp;technického hlediska není mnoho věcí, které bychom mohli „céčku“ vytknout. Barevný plastový kabát mu sluší a&nbsp;pastelové barvy jsou dnes trendy. Konstrukčně má dokonce jednu výhodu proti kovovému modelu 5s, jeho hrany jsou zaoblené a&nbsp;telefon mnohem příjemněji padne do ruky, neřeže do dlaně. Displej je stále špičkový, i&nbsp;když proti konkurenci dnes s&nbsp;už podprůměrným „ani ne HD“ rozlišením. Úhlopříčka 4 palce už dnes pro uživatele namlsané velkými plackami může být málo.</p>
<p>Stále stejně dobrý je fotoaparát, jehož nastavení prostě Apple umí trefit, a&nbsp;systém iOS7 není výrazně línější, ani když 5c nedisponuje tolik diskutovanou 64bitovou architekturou. Zásadním problémem a&nbsp;také příčinou slabých prodejů iPhonu 5c je tedy opravdu přemrštěná cenovka. Jenže sebevědomý Apple než aby přiznal, že tentokrát přestřelil a&nbsp;za loňský model nemůže chtít skoro tolik jako za vlajkovou loď, raději prodá méně kusů iPhonu 5c a&nbsp;„zahojí se“ na modelu 5s, po němž se stále slušná poptávka.</p>
